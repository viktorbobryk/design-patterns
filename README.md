#  JavaScript Patterns

Патерн проектування — це типовий спосіб вирішення певної проблеми, що часто зустрічається при проектуванні архітектури програм.

На відміну від готових функцій чи бібліотек, патерн не можна просто взяти й скопіювати в програму. Патерн являє собою не якийсь конкретний код, а загальний принцип вирішення певної проблеми, який майже завжди треба підлаштовувати для потреб тієї чи іншої програми.

Патерни часто плутають з алгоритмами, адже обидва поняття описують типові рішення відомих проблем. Але якщо алгоритм — це чіткий набір дій, то патерн — це високорівневий опис рішення, реалізація якого може відрізнятися у двох різних програмах.

Якщо провести аналогії, то алгоритм — це кулінарний рецепт з чіткими кроками, а патерн — інженерне креслення, на якому намальовано рішення без конкретних кроків його отримання.

З чого складається патерн?
Описи патернів зазвичай дуже формальні й найчастіше складаються з таких пунктів:


* проблема, яку вирішує патерн;<br />
* мотивація щодо вирішення проблеми способом, який пропонує патерн;<br />
* структура класів, складових рішення;<br />
* приклад однією з мов програмування;<br />
* особливості реалізації в різних контекстах;<br />
* зв’язки з іншими патернами.<br />

Такий формалізм опису дозволив зібрати великий каталог патернів, додатково перевіривши кожен патерн на дієвість.


# Критика патернів

Патерни були описані більше 20-ти років тому, тому тільки ледачий не встиг кинути в них камінь. Давайте розглянемо найпопулярнішу критику.

Розпорки для слабкої мови програмування
Потреба в патернах з’являється тоді, коли люди вибирають для свого проекту мову програмування з недостатнім рівнем абстракції. В цьому випадку, патерни — це розпорки, які надають цій мові суперздібності.

Наприклад, патерн Стратегія в сучасних мовах можна реалізувати простою анонімною (лямбда) функцією.

Неефективні рішення
Патерни намагаються стандартизувати підходи, які й так вже широко використовуються. Така стандартизація здається деяким людям догмою і вони починають усюди реалізовувати патерни «як в книжці», не пристосовуючи їх до реалій проекту.

Невиправдане застосування
Якщо у тебе в руках молоток, то всі предмети навколо починають нагадувати цвяхи.

Схожа проблема виникає у новачків, які тільки-но познайомилися з патернами. Вникнувши в патерни, людина намагається застосувати свої знання всюди. Навіть там, де можна було б обійтися більш простим кодом.


# Класифікація патернів
Патерни відрізняються за рівнем складності, деталізації та охоплення проектованої системи. Проводячи аналогію з будівництвом, ви можете підвищити безпеку на перехресті, встановивши світлофор, а можете замінити перехрестя цілою автомобільною розв’язкою з підземними переходами.

Найбільш низькорівневі та прості патерни — ідіоми. Вони не дуже універсальні, позаяк мають сенс лише в рамках однієї мови програмування.

Найбільш універсальні — архітектурні патерни, які можна реалізувати практично будь-якою мовою. Вони потрібні для проектування всієї програми, а не окремих її елементів.

Крім цього, патерни відрізняються і за призначенням. У цій книзі буде розглянуто три основні групи патернів:

* Породжуючі патерни піклуються про гнучке створення об’єктів без внесення в програму зайвих залежностей.

* Структурні патерни показують різні способи побудови зв’язків між об’єктами.

* Поведінкові патерни піклуються про ефективну комунікацію між об’єктами.